<!doctype html>
<html lang="en">
  <head>
    <meta charset="utf-8">
    <title>Telescope - వృక్ష పరిణామం క్రమం ఏమిటి? ఈ భూమ్మీద మొట్టమొదట వృక్షం ఏది?</title>
    <base href="/">

    <meta name="viewport" content="width=device-width, initial-scale=1">
    <link rel="icon" type="image/png" href="./assets/images/favicons/favicon-32x32.png">

    <link rel="stylesheet" href="https://use.fontawesome.com/releases/v5.7.0/css/all.css" integrity="sha384-lZN37f5QGtY3VHgisS14W3ExzMWZxybE1SJSEsQp9S+oqd12jhcu+A56Ebc1zFSJ" crossorigin="anonymous">
    <link rel="stylesheet" href="https://fonts.googleapis.com/css?family=Roboto:300,400,500">
    <link rel="stylesheet" href="https://fonts.googleapis.com/icon?family=Material+Icons">
  </head>
  <body>
    <h2>వృక్ష పరిణామం క్రమం ఏమిటి? ఈ భూమ్మీద మొట్టమొదట వృక్షం ఏది?</h2>
    <div>ఈమధ్యనే పరిణామ క్రమంలో ఫలాని వరిపంట ఏర్పడ్డ తర్వాత అందులో జన్యు స్మృతిని మార్చడం ద్వారా కొత్త వరి వంగడం తయారు చేసి దానికి పేరు పెట్టినట్టుగా తొలి వృక్షాన్ని ఊహించకూడదు. సుమారు 550 కోట్ల సంవత్సరాల క్రితం భూమి ఓ భగభగ మండే అగ్నిగోళం లాగా సౌర పళ్లెం (Solar Disc) నుంచి ఏర్పడింది. అందులో ఎన్నో భౌతిక రసాయనిక చర్యలు జరగడం వల్ల భూ ఉపరితలం చల్లబడింది. ఆ ఉపరితల పొరల్లో ఎన్నో రసాయనాలు ఏర్పడ్డాయి. ఆ రసాయనాలు ద్రవరూపంలో నీరులాగా కొన్ని పదార్థాలు, ఘనరూపంలో సున్నపు రాళ్లలాగా కొన్ని పదార్థాలు నేలపైనే ఉండగా మరికొన్ని పదార్థాలు వాయురూపంలో వుండి భూ వాతావరణాన్ని నిర్మించాయి. భూమిపై ఉన్న నీటిలో రకరకాల పదార్థాలు కరగడం వల్ల లోతట్టు ప్రాంతాలు ఉప్పు సముద్రాలుగా, మరికొన్ని చోట్ల సాధారణ సరస్సుల్లాగా నీటి తీరువా ఏర్పడింది. ఆ నీటిలో జరిగిన వివిధ రకాల రసాయనిక ప్రక్రియల ఫలితంగా జీవ రసాయన అణువులు ఏర్పడ్డాయి. ఈ జీవ రసాయన అణువుల (biochemical molecules) మధ్య అధి రసాయనిక అను సంధానాల (Supramolecular interactions) వల్ల DNA, RNA, మైటోఖాండ్రియా, కొవ్వు అణువులు, తది తర గరిమాణువులు (macromolecules) ఏర్పడ్డాయి. అవే కాలక్రమేణా జీవకణం(biological cell) ఏర్పాటుకు దారి తీశాయి. ఆ జీవకణాల్లో కొన్ని స్వంతంగా ఆహారం తయారు చేసుకోగల వృక్షజాతి కణాలుగా, మరికొన్ని పరాధీన జంతు జీవకణాలుగా పరిణమించాయి. క్లామిడోమోనాస్‌, యుగ్లీనా వంటి ఏకకణ వృక్షజాతి కణాలు కాలక్రమేణా మార్పులు చెంది బహుకణాలున్న మొక్కలు, తీగలు, గుల్మాలు, చిన్న చెట్లు, పెద్ద చెట్లు, మహావృక్షాలుగా మారాయి. ఆ క్రమంలో వివిధ రకాల వృక్ష కుటుంబాలుగా మార్పులు చెందాయి. ఆ జాతుల్ని వృక్షశాస్త్రం టెక్సోనమీ (Taxonomy) పేరుతో సమీక్షిస్తున్నారు. నేడు లక్షలాది వృక్షజాతులు లక్షలాది జంతుజాతులు ఏర్పడ్డాయి. కాబట్టి తొలి వృక్షం ఫలాన చెట్టు అని చెప్పడానికి వీల్లేదు. అయితే తొలి జంతువులు అమీబా, పారామీషియం వంటి ఏక కణ జీవుల్నించి పరిణమించినట్లే తొలి వృక్ష ఏకకణాలయిన క్లామిడోమోనాస్‌, యుగ్లినాలే నేటి వృక్ష సంతతికి పరిణామ మౌలిక కణాలుగా భావించగలం.</div>
  </body>
</html>
